---
title: Kvarnen halkar in på slush
date: 2019-11-18
published: true
cover_image: ./images/b54969cb-b017-45cd-bc9a-1a0584e7bd33.jpg
canonical_url: false
description: "Årets #Slush19. En helvecka med nätverkande, demande, utbildning, och så klart bastu."
---

Early check-in för slush! Vi är nu äntligen på plats i Finland och förväntningarna är höga inför veckans #Slush19

Av klimathänsyn valde vi vattenvägen till vårt kära grannland. Men det gav oss också mer tid tillsammans och all strötid har vi ägnat åt att bygga vidare på nästa VR-prototyp eller olika nya koncept. Väl framme i Helsingfors imponerades vi av hur bra kollektivtrafiken var och att staden andades Slush lite var man än begav sig. Vi bokade in oss på så många av Slush-veckans kringevenemang vi bara kunde - bland annat Press Start för spelutvecklare - och när de andra medresenärerna ifrån Hudiksvall anlände höjdes stämningen ytterligare en nivå.

Själva Slush var maffigt, mäktigt, genomtänkt, nördigt, festligt och svårt att beskriva med ord. När 25.000 kreativa personer samlas under samma tak och tillställningen dessutom arrangeras av en studentdriven organisation med 2000 volontärer utan vinstsyfte blir det både genuint och så-mycket-det-bara-går. Världens största sammankomst av och för entreprenörer helt enkelt.

Väldigt konkret fick vi kontakt med en 3D-artist som kan hjälpa oss med framtida 3D-modeller, en amerikansk spelutvecklare som gav tips kring marknadsföring, ett företag ifrån Tjeckien som jobbar med VR inom utbildning och två tyskar som bygger AR-upplevelser för turism. Björn fick också chansen att besöka en finsk skola på nära håll. Calle hann delta i en master class om UX inom gaming. Och Johannes deltog på Slush Founders Day där han fick god kontakt med VDn på ett företag som bygger en tjänst för möten i VR.

Gällande inspiration var redan MatchUP-eventet värt resan. Mer än 30 st utställare visade sina VR- och AR-prototyper eller företag. Vi fick prova nya headsets ifrån bland annat Varjo och Realmax, uppleva en riktigt välgjord 3D-inskanning av en norsk fjord i VR och till detta ett trevlig mingel med mat & dryck.

Under själva Slush var favoritsysslan att sitta i publiken vid Showcase Studio och se på entreprenörer som handgripligen visade upp sina projekt. Vi lyckades pricka in bra platser där både när det var IoT-fokus och VR-fokus. Vi blev även accepterade till sido-eventet XR-day i samma byggnad där bland annat Volvo visade hur testförare kör bil med VR-headset för att på så sätt nästan på riktigt kunna prova hur en ny interiör eller panel kan fungera. När en paus behövdes lockade inomhus-parken Secret Garden vilket även blev den naturliga samlingsplatsen för gänget ifrån Hudik.

Något som utmärkte såväl Slush som MatchUp AR/VR och Press Start var den fokuserade matchmakingen. Genom att via ett webbsystem på förhand boka in möten med andra intressanta deltagare gick det för den som ville att ha flera timmar i sträck varje dag uppbokade med högrelevanta möten. För den som åker till Slush i framtiden är detta något av det allra viktigaste.

Bästa matchmakingen för oss var när Johannes på MatchUp-eventet fick visa våra prototyper för Head of Content på Oculus.